This is an unofficial translation of the GNU General Public License into
Finnish. It was not published by the Free Software Foundation, and does
not legally state the distribution terms for software that uses the GNU
GPL - only the original English text of the GNU GPL does that. However,
we hope that this translation will help language speakers understand the
GNU GPL better.

Tämä on GPL-lisenssin epävirallinen käännös suomeksi. Tämä ei ole Free
Software Foundationin julkaisema eikä määrittele oikeudellisesti
GPL-lisenssiä käyttävän ohjelman jakeluehtoja - vain alkuperäinen
englanninkielinen versio on oikeudellisesti pätevä. Toivomus kuitenkin
on, että tämä käännös auttaa suomen kielen puhujia ymmärtämään
GPL-lisenssiä paremmin.

Käännös Mikko Välimäki, heinäkuu 2001. Tarkistettu versio, elokuu 2007.

Uudemman GPL-lisenssin käännös suomeksi: GPL-lisenssi, versio 3
<http://www.turre.com/licenses/gpl_fi.html>

*GNU YLEINEN LISENSSI (GNU GENERAL PUBLIC LICENSE, GPL-LISENSSI)*

Versio 2, kesäkuu 1991

Tekijänoikeus 1989, 1991, Free Software Foundation, Inc.
51 Franklin Street, Fifth Floor, Boston, MA 02110-1301, USA

Tämän lisenssisopimuksen kirjaimellinen kopioiminen ja levittäminen on
sallittu, mutta muuttaminen on kielletty.

*Johdanto*

Yleensä tietokoneohjelmien lisenssisopimukset on suunniteltu siten, että
ne estävät ohjelmien vapaan jakamisen ja muuttamisen. Sen sijaan
GPL-lisenssi on suunniteltu takaamaan käyttäjän vapaus jakaa ja muuttaa
ohjelmaa - lisenssi varmistaa, että ohjelma on vapaa kaikille
käyttäjille. GPL-lisenssi soveltuu pääosaan Free Software Foundationin
ohjelmia ja mihin tahansa muuhun ohjelmaan, jonka tekijät ja
oikeudenomistajat sitoutuvat sen käyttöön. (Joihinkin Free Software
Foundationin ohjelmiin sovelletaan GPL-lisenssin sijasta GNU Lesser
General Public Licenseä (LGPL-lisenssi)). Kuka tahansa voi käyttää
GPL-lisenssiä.

Kun tässä Lisenssissä puhutaan vapaasta ohjelmasta, silloin ei
tarkoiteta hintaa. GPL-lisenssi on nimittäin suunniteltu siten, että
käyttäjälle taataan vapaus levittää kopioita vapaista ohjelmista (ja
pyytää halutessaan maksu tästä palvelusta). GPL-lisenssi takaa myös sen,
että käyttäjä saa halutessaan ohjelman lähdekoodin, että hän voi muuttaa
ohjelmaa tai käyttää osia siitä omissa vapaissa ohjelmissaan, ja että
kaikkien näiden toimien tiedetään olevan sallittuja.

Jotta käyttäjän oikeudet turvattaisiin, lisenssillä asetetaan
rajoituksia, jotka estävät ketä tahansa kieltämästä näitä oikeuksia tai
vaatimasta niiden luovuttamista. Nämä rajoitukset merkitsevät tiettyjä
velvoitteita jokaiselle käyttäjälle, joka levittää ohjelmakopioita tai
muuttaa ohjelmaa.

Jokaisen joka esimerkiksi levittää kopioita GPL-lisenssin alaisesta
ohjelmasta, ilmaiseksi tai maksusta, on annettava käyttäjille kaikki
oikeudet, jotka hänelläkin on. Jokaisella käyttäjällä on oltava varmasti
mahdollisuus saada ohjelman lähdekoodi. Ohjelman käyttäjille on myöskin
esitettävä tämän lisenssisopimuksen ehdot, jotta he tietävät oikeutensa.

Jokaisen oikeudet turvataan kahdella toimenpiteellä: (1) ohjelma
suojataan tekijänoikeudella, ja (2) käyttäjille tarjotaan tämä lisenssi,
joka antaa laillisen luvan kopioida, levittää ja muuttaa ohjelmaa.

Edelleen, jokaisen tekijän ja Free Software Foundationin suojaamiseksi
on varmistettava, että jokainen ymmärtää, että vapaalla ohjelmalla ei
ole takuuta. Jos joku muuttaa ohjelmaa ja levittää sen edelleen,
ohjelman vastaanottajien on tiedettävä, että heillä ei ole alkuperäistä
ohjelmaa. Joten mikä tahansa ongelma, jonka muut ovat aikaansaaneet, ei
vaikuta alkuperäisen tekijän maineeseen.

Ohjelmistopatentit uhkaavat jokaista vapaata ohjelmaa. On olemassa
vaara, että vapaiden ohjelmien levittäjät patentoivat ohjelmia sillä
seurauksella, että heillä on ohjelmiin omistusoikeus. Tämän
välttämiseksi jokainen patentti on joko lisensoitava ilmaiseksi kaikille
käyttäjille tai jätettävä kokonaan lisensoimatta.

Seuraa tarkat ehdot vapaiden ohjelmien kopioimiselle, levittämiselle ja
muuttamiselle.

*EHDOT KOPIOIMISELLE, LEVITTäMISELLE JA MUUTTAMISELLE*

*0.* Tätä Lisenssiä sovelletaan kaikkiin ohjelmiin tai muihin teoksiin,
jotka sisältävät tekijänoikeuden haltijan ilmoituksen, että teoksen
levittäminen tapahtuu GPL-lisenssin ehtojen mukaan. "Ohjelma" viittaa
kaikkiin tälläisiin tietokoneohjelmiin ja muihin teoksiin. "Ohjelmaan
perustuva teos" tarkoittaa joko Ohjelmaa tai mitä tahansa
tekijänoikeuslain mukaista jälkiperäistä teosta: toisin sanoen teosta,
joka sisältää Ohjelman tai osan siitä, kirjaimellisesti tai muutettuna,
tai toiselle kielelle käännettynä. (Tästä eteenpäin käännös sisältyy
käsitteeseen "muutos"). "Lisenssinsaaja" on se, jolle ohjelma lisensoidaan.

Tämä lisenssi ei kata muita toimenpiteitä kuin kopioimisen, levittämisen
ja muuttamisen. Ohjelman ajaminen ei ole kiellettyä. Ohjelman tuloste on
tämän Lisenssin alainen vain silloin, kun se muodostaa Ohjelmaan
perustuvan teoksen (riippumatta siitä ajetaanko Ohjelmaa vai ei).
Milloin tuloste on Lisenssin alainen riippuu siitä, mitä Ohjelma tekee.

*1.* Lisenssinsaajalla on oikeus kopioida ja levittää sanatarkkoja
kopioita Ohjelman lähdekoodista sellaisena kuin se on saatu, millä
tahansa laitteella. Ehtona on, että asianmukaisesti jokaisesta kopiosta
ilmenee kenellä on siihen tekijänoikeus ja että Ohjelmaan ei ole
takuuta; edelleen, kaikki viitaukset tähän Lisenssiin ja ilmoitukseen
takuun puuttumisesta on pidettävä koskemattomana; ja vielä, jokaiselle
Ohjelman vastaanottajalle on annettava tämä Lisenssi ohjelman mukana.

Lisenssinsaaja voi pyytää maksun Ohjelman kopioimisesta ja voi
halutessaan myydä Ohjelmaan takuun.

*2.* Ohjelmakopion tai kopioiden tai minkä tahansa osan muuttaminen on
sallittu. Kun ohjelmaa muutetaan, muodostuu Ohjelmaan perustuva teos.
Lisenssinsaajalla on lupa kopioida ja levittää näitä muutoksia ja
Ohjelmaan perustuvaa teosta ehdolla, että ensinnäkin Kohdan 1
edellytykset täytetään ja lisäksi vielä seuraavat:

    * *a)* Muuteltujen tiedostojen on sisällettävä selkeä merkintä,
      josta ilmenee, kuka tiedostoja on muuttanut ja päiväys, jolloin
      muutokset on tehty.
    * *b)* Jokainen teos, jonka Lisenssinsaaja julkaisee tai levittää
      edelleen, ja joka kokonaan tai osittain perustuu tai sisältää osia
      Ohjelmasta, on lisensoitava kokonaisuudessaan ilman maksua
      kaikille kolmansille osapuolille tämän Lisenssin ehtojen mukaisesti.
    * *c)* Jos muuteltu ohjelma lukee ajettaessa interaktiivisesti
      komentoja, Lisenssinsaajan on ohjelman käynnistyessä normaaliin
      interaktiiviseen käyttöön saatettava näytölle tai tulostettavaksi
      ilmoitus, josta selviää asianmukaisesti ohjelman tekijänoikeus ja
      ilmoitus, ettei Ohjelmalla ole takuuta (tai vaihtoehtoisesti, että
      Lisenssinsaaja myöntää Ohjelmalle takuun) ja että käyttäjät voivat
      levittää ohjelmaa edelleen näiden ehtojen mukaisesti sekä
      annettava käyttäjille ohjeet, miten he voivat nähdä kopion tästä
      Lisenssistä. (Poikkeus: jos Ohjelma itsessään on interaktiivinen
      muttei normaalisti tulosta tälläistä ilmoitusta, myöskään
      Lisenssinsaajan tekemän Ohjelmaan perustuvan teoksen ei tarvitse
      tulostaa ilmoitusta) 

Nämä ehdot koskevat muuteltua teosta kokonaisuudessaan. Jos yksilöitävät
osat tästä teoksesta eivät ole johdettuja Ohjelmasta ja ne voidaan
perustellusti katsoa itsenäisiksi ja erillisiksi teoksiksi, silloin tämä
Lisenssi ja sen ehdot eivät koske näitä osia, kun niitä levitetään
erillisinä teoksina. Mutta jos samoja osia levitetään osana
kokonaisuutta, joka on Ohjelmaan perustuva teos, tämän kokonaisuuden
levittäminen on tapahduttava tämän Lisenssin ehtojen mukaan, jolloin
tämän lisenssin ehdot laajenevat kokonaisuuteen ja täten sen jokaiseen
osaan riippumatta siitä, kuka ne on tehnyt ja millä lisenssiehdoilla.

Eli tämän Kohdan tarkoitus ei ole saada oikeuksia tai ottaa pois
Lisenssinsaajan oikeuksia teokseen, jonka hän on kokonaan kirjoittanut;
pikemminkin tarkoitus on käyttää oikeutta kontrolloida Ohjelmaan
perustuvien jälkiperäisteosten tai kollektiivisten teosten levittämistä.

Lisäksi pelkkä toisen teoksen, joka ei perustu Ohjelmaan, liittäminen
Ohjelman (tai Ohjelmaan perustuvan teoksen) kanssa samalle tallennus-
tai jakeluvälineelle ei merkitse sitä, että toinen teos tulisi tämän
Lisenssin sitomaksi.

*3.* Lisenssinsaajalla on oikeus kopioida ja levittää Ohjelmaa (tai
siihen perustuvaa teosta, Kohdan 2 mukaisesti) objektikoodina tai
ajettavassa muodossa yllä esitettyjen Kohtien 1 ja 2 mukaisesti
edellyttäen lisäksi, että yksi seuraavista ehdoista on täytetty:

    * *a)* Ohjelman mukaan liitetään täydellinen koneella luettava
      lähdekoodi, joka on levitettävä yllä mainittujen Kohtien 1 ja 2
      ehtojen mukaisesti välineellä, jota käytetään yleisesti
      ohjelmistojen jakeluun; tai
    * *b)* Ohjelman mukaan liitetään vähintään kolme vuotta voimassa
      oleva kirjallinen tarjous luovuttaa kelle tahansa kolmannelle
      osapuolle, enintään lähdekoodin fyysisen levittämisen hinnalla,
      täydellinen koneella luettava lähdekoodi, joka on levitettävä yllä
      mainittujen Kohtien 1 ja 2 ehtojen mukaisesti välineellä, jota
      käytetään yleisesti ohjelmistojen jakeluun; tai
    * *c)* Ohjelman mukaan liitetään Lisenssinsaajan tieto tarjouksesta,
      joka koskee lähdekoodin levittämistä. (Tämä vaihtoehto on sallittu
      vain ei-kaupalliseen levittämiseen ja sillä ehdolla, että ohjelma
      on saatu objektikoodina tai ajettavassa muodossa yllä mainitun
      alakohdan b mukaisesti) 

Teoksen lähdekoodi tarkoittaa sen suositeltavaa muotoa muutosten
tekemistä varten. Ajettavan teoksen täydellinen lähdekoodi tarkoittaa
kaikkea lähdekoodia kaikkiin teoksen sisältämiin moduleihin ja lisäksi
kaikkiin sen mukana seuraaviin käyttöliittymätiedostoihin sekä
skripteihin, joilla hallitaan ajettavan teoksen asennusta ja
kääntämistä. Kuitenkin erityisenä poikkeuksena levitetyn lähdekoodin ei
tarvitse sisältää mitään sellaista, mikä yleensä levitetään (joko
lähdekoodi- tai binäärimuodossa) käyttöjärjestelmän pääkomponenttien
(kääntäjä, kernel, jne.) mukana, joiden päällä teosta ajetaan, ellei
tälläinen komponentti tule ajettavan teoksen mukana.

Jos ajettavan tai objektikoodin levittäminen tehdään tarjoamalla pääsy
tietyssä paikassa olevaan kopioon, tällöin tarjoamalla vastaavasti pääsy
samassa paikassa olevaan lähdekoodiin luetaan lähdekoodin
levittämiseksi, vaikka kolmansia osapuolia ei pakotettaisi kopioimaan
lähdekoodia objektikoodin mukana.

*4.* Ohjelman kopioiminen, muuttaminen, lisensointi edelleen tai
Ohjelman levittäminen muuten kuin tämän Lisenssin ehtojen mukaisesti on
kielletty. Kaikki yritykset muulla tavoin kopioida, muuttaa, lisensoida
edelleen tai levittää Ohjelmaa ovat pätemättömiä ja johtavat
automaattisesti tämän Lisenssin mukaisten oikeuksien päättymiseen. Sen
sijaan ne, jotka ovat saaneet kopioita tai oikeuksia Lisenssinsaajalta
tämän Lisenssin ehtojen mukaisesti, eivät menetä saamiaan lisensoituja
oikeuksia niin kauan kuin he noudattavat näitä ehtoja.

*5.* Lisenssinsaajalta ei vaadita tämän Lisenssin hyväksymistä, koska
siitä puuttuu allekirjoitus. Kuitenkaan mikään muu ei salli
Lisenssinsaajaa muuttaa tai levittää Ohjelmaa tai sen jälkiperäisteosta.
Nämä toimenpiteet ovat lailla kiellettyjä siinä tapauksessa, että
Lisenssinsaaja ei hyväksy tätä Lisenssiä. Niinpä muuttamalla tai
levittämällä Ohjelmaa (tai Ohjelmaan perustuvaa teosta) Lisenssinsaaja
ilmaisee hyväksyvänsä tämän Lisenssin ja kaikki sen ehdot sekä
edellytykset Ohjelman ja siihen perustuvien teosten kopioimiselle,
levittämiselle ja muuttamiselle.

*6.* Aina kun Ohjelmaa (tai Ohjelmaan perustuvaa teosta) levitetään,
vastaanottaja saa automaattisesti alkuperäiseltä tekijältä lisenssin
kopioida, levittää ja muuttaa Ohjelmaa näiden ehtojen ja edellytysten
sitomina. Vastaanottajalle ei saa asettaa mitään lisärajoitteita tässä
annettujen oikeuksien käytöstä. Lisenssinsaajalla ei ole vastuuta valvoa
noudattavatko kolmannet osapuolet tätä Lisenssiä.

*7.* Jos oikeuden päätös tai väite patentin loukkauksesta tai jokin muu
syy (rajoittumatta patenttikysymyksiin) asettaa Lisenssinsaajalle ehtoja
(olipa niiden alkuperä sitten tuomio, sopimus tai jokin muu), jotka ovat
vastoin näitä lisenssiehtoja, ne eivät anna oikeutta poiketa tästä
Lisenssistä. Jos levittäminen ei ole mahdollista siten, että
samanaikaisesti toimitaan sekä tämän Lisenssin että joidenkin muiden
rajoittavien velvoitteiden mukaisesti, tällöin Ohjelmaa ei saa lainkaan
levittää. Jos esimerkiksi jokin patenttilisenssi ei salli kaikille
niille, jotka saavat Ohjelman Lisenssinsaajalta joko suoraan tai
epäsuorasti, Ohjelman levittämistä edelleen ilman rojaltimaksuja,
tällöin ainut tapa täyttää sekä patenttilisenssin että tämän Lisenssin
ehdot on olla levittämättä Ohjelmaa lainkaan.

Jos jokin osa tästä kohdasta katsotaan pätemättömäksi tai mahdottomaksi
vahvistaa oikeudessa joissakin tietyissä olosuhteissa, silloin tätä
kohtaa on tarkoitus soveltaa pätevin osin ja muissa olosuhteissa
kokonaisuudessaan.

Tämän kohdan tarkoitus ei ole johtaa siihen, että Lisenssinsaaja
rikkoisi mitään patenttia tai muuta varallisuussoikeutta tai väittää
mitään näiden oikeuksien pätevyydestä; tämän kohdan ainoana
tarkoituksena on suojata vapaiden ohjelmien levitysjärjestelmän
yhtenäisyys, joka on luotu käyttämällä yleisiä lisenssejä. Monet ovat
antaneet arvokkaan panoksensa mitä erilaisimpiin ohjelmiin, joita
levitetään tässä järjestelmässä luottaen sen soveltamisen pysyvyyteen;
on jokaisen tekijän ja lahjoittajan päätösvallassa haluaako hän levittää
ohjelmaa jossakin muussa järjestelmässä ja Lisenssinsaaja ei voi
vaikuttaa tähän valintaan.

Tämän kohdan tarkoituksena on tehdä täysin selväksi se, mikä on tämän
Lisenssin muiden osien seuraus.

*8.* Jos patentit tai tekijänoikeudella suojatut käyttöliittymät
rajoittavat Ohjelman levittämistä tai käyttöä joissakin valtioissa,
Ohjelman alkuperäinen tekijä, joka lisensoi ohjelmaansa tällä
Lisenssillä, voi asettaa nimenomaisia maantieteellisiä
levitysrajoituksia, jolloin levittäminen on sallittu joko mukaan- tai
poislukien nämä valtiot. Tälläisessä tapauksessa nämä rajoitukset
otetaan huomioon kuin ne olisi kirjoitettu tämän Lisenssin sekaan.

*9.* Free Software Foundation voi julkaista korjattuja tai uusia
versioita GPL-lisenssistä aika ajoin. Näiden uusien versioiden henki on
yhtenevä nykyisen version kanssa, mutta ne saattavat erota
yksityiskohdissa ottaen huomioon uusia ongelmia ja huolenaiheita.

Jokaiselle versiolle annetaan ne muista erottava versionumero. Jos
Ohjelma käyttää tämän Lisenssin tiettyä versiota tai "mitä tahansa
myöhempää versiota", Lisenssinsaaja saa valita, käyttääkö sitä tai
jotakin Free Software Foundationin julkaisemaa myöhempää versiota
Lisenssistä. Jos Ohjelma ei mainitse mitä versiota tästä Lisenssistä se
käyttää, on sallittua valita mikä tahansa versio, jonka Free Software
Foundation on koskaan julkaissut.

*10.* Jos Lisenssinsaaja haluaa ottaa osia Ohjelmasta mukaan muihin
vapaisiin ohjelmiin, joiden levitysehdot ovat erilaiset, hänen tulee
kirjoittaa tekijälle ja kysyä lupaa. Jos ohjelman tekijänoikeuden
omistaa Free Software Foundation, on kirjoitettava heille; he tekevät
joskus poikkeuksia. Free Software Foundationin päätösten ohjenuorana on
kaksi päämäärää; säilyttää kaikista heidän vapaista ohjelmista
johdettujen ohjelmien vapaa asema ja yleisesti kannustaa ohjelmien
jakamiseen ja uudelleen käyttöön.

*EI TAKUUTA*

*11.* Koska tämä Ohjelma on lisensoitu ilmaiseksi, tälle Ohjelmalle ei
myönnetä takuuta lain sallimissa rajoissa. Ellei tekijänoikeuden haltija
kirjallisesti muuta osoita, Ohjelma on tarjolla "selaisena kuin se on"
ilman minkäänlaista takuuta, ilmaistua tai hiljaista, sisältäen, muttei
tyhjentävästi, hiljaisen takuun kaupallisesti hyväksyttävästä laadusta
ja soveltuvuudesta tiettyyn tarkoitukseen. Lisenssinsaajalla on kaikki
riski Ohjelman laadusta ja suorituskyvystä. Jos ohjelma osoittautuu
virheelliseksi, Lisenssinsaajan vastuulla ovat kaikki huolto- ja
korjauskustannukset.

*12.* Ellei laista tai kirjallisesta hyväksynnästä muuta johdu,
tekijänoikeuden haltija ja kuka tahansa kolmas osapuoli, joka voi
muuttaa tai levittää ohjelmaa kuten edellä on sallittu, eivät ole
missään tilanteessa vastuussa Lisenssinsaajalle yleisistä, erityisistä,
satunnaisista tai seurauksellisista vahingoista (sisältäen, muttei
tyhjentävästi, tiedon katoamisen, tiedon vääristymisen, Lisenssinsaajan
tai kolmansien osapuolten menetykset ja ohjelman puutteen toimia minkä
tahansa toisen ohjelman kanssa), jotka aiheutuvat ohjelman käytöstä tai
siitä, että ohjelmaa ei voi käyttää, siinäkin tapauksessa, että
tekijänoikeuden haltija tai kolmas osapuoli olisi maininnut kyseisten
vahinkojen mahdollisuudesta.

*EHTOJEN LOPPU*

*Miten näitä ehtoja voi soveltaa uusiin ohjelmiin?*

Jos uuden ohjelman kehittäjä haluaa, että yleisö saa siitä suurimman
mahdollisen hyödyn, silloin paras keino päästa tähän päämäärään on tehdä
ohjelmasta vapaa, jolloin kuka tahansa voi näiden ehtojen mukaisesti
muuttaa ja levittää sitä edelleen.

Tämän mahdollistamiseksi ohjelmaan tulee lisätä seuraavat ilmoitukset.
On turvallisinta liittää ne jokaisen lähdekooditiedoston alkuun, jotta
takuun puuttuminen käy tehokkaimmin selville; lisäksi jokaisessa
tiedostossa tulisi olla vähintäänkin "tekijänoikeus"-rivi sekä viite,
mistä täydellinen tekijänoikeusilmoitus on saatavilla.

    Yksi rivi, josta ilmenee ohjelman nimi ja mitä se tekee.
    Tekijänoikeus (C) yyyy tekijän nimi

    Tämä ohjelma on vapaa; tätä ohjelmaa on sallittu levittää edelleen
    ja muuttaa GNU yleisen lisenssin (GPL-lisenssin) ehtojen mukaan
    sellaisina kuin Free Software Foundation on ne julkaissut; joko
    Lisenssin version 2, tai (valinnan mukaan) minkä tahansa myöhemmän
    version mukaisesti.

    Tätä ohjelmaa levitetään siinä toivossa, että se olisi hyödyllinen,
    mutta ilman mitään takuuta; ilman edes hiljaista takuuta
    kaupallisesti hyväksyttävästä laadusta tai soveltuvuudesta tiettyyn
    tarkoitukseen. Katso GPL-lisenssistä lisää yksityiskohtia.

    Tämän ohjelman mukana pitäisi tulla kopio GPL-lisenssistä; jos näin
    ei ole, kirjoita osoitteeseen Free Software Foundation Inc., 59
    Temple Place - Suite 330, Boston, MA 02111-1307, USA.

Lopuksi lisäys, miten tekijään saa yhteyden sähkö- ja paperipostilla.

Jos ohjelma on interaktiivinen, siihen tulee lisätä esimerkiksi
seuraavanlainen lyhyt ilmoitus, joka tulostuu kun se käynnistyy
interaktiiviseen tilaan:

    Gnomovision versio 69, Tekijänoikeus (C) vuosi tekijän nimi.
    Gnomovisionilla ei ole mitään takuuta; nähdäksesi yksityiskohdat
    kirjoita "näytä t". Tämä on vapaa ohjelma ja sen levittäminen
    edelleen on sallittu tietyin ehdoin; nähdäksesi yksityiskohdat
    kirjoita "näytä c". 

Mielikuvituksellisten komentojen "näytä t" ja "näytä c" tulee näyttää
asiaankuuluvat kohdat GPL-lisenssistä. Luonnollisesti käytetyt komennot
voivat olla jotakin muuta kuin "näytä t" tai "näytä c"; ne voivat olla
jopa hiirellä painettavia tai valikkotoimintoja Ð mikä sitten sopiikaan
ohjelmaan.

Tekijän tulee saada työnantajalta (jos hän työskentelee ohjelmoijana)
tai koulultaan, jos sellainen on, allekirjoitus otsikolla
"tekijänoikeuden luovutus" ohjelmaan, jos se on tarpeellinen. Tässä on
esimerkki, jota voi käyttää nimet muuttamalla:

    Täten Yoyodine, Inc. luovuttaa kaikki tekijänoikeudet James Hackerin
    kirjoittamaan ohjelmaan "Gnomovision" (joka tekee ohituksia
    kääntäjiin).

    Ty Coonin allekirjoitus, 1.4.1989
    Ty Coon, Vicen pääjohtaja

Tämä GPL-lisenssi ei salli ohjelman ottamista osaksi yksinoikeudella
omistettuja ohjelmia. Jos ohjelma on aliohjelmakirjasto, voi olla
käytännöllisempää, että yksinoikeudella omistetut ohjelmat saavat
linkittää kirjastoon. Jos tämä halutaan sallia, silloin tulee käyttää
LGPL-lisenssiä tämän lisenssin sijasta.

